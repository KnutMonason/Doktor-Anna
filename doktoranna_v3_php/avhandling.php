<div class="main ">
<div class="wrapper ">


<div class="box box3">

<div class="text down5">
<h1> Utveckling av allergi, IgA antikroppar i saliv och tarmens mikrobiota i en svensk födelsekohort </h1>

<p>Ökning av allergi i rika länder har tidigare enligt "hygienhypotesen" föreslagits bero på fler infektioner med ökat antal äldre syskon och därmed en förskjutning av immunsvaret mot Th2 reaktion. Samtidigt har det varit svårt att påvisa direkt koppling mellan antal eller specifika infektioner och ökad allergiförekomst. Åtgärder för att minska allergier som primär prevention genom att undvika pälsdjur i hemmet har misslyckats samtidigt som barn på bondgård med djur är mindre allergiska jämfört med andra barn. Ökad mikrobiell belastning är en av de exponeringar som föreslagits vara av betydelse för toleransutveckling. </p>

<p>Syftet med studien var att studera sambandet mellan hereditet, pälsdjur under första levnadsåret och utveckling av sensibilisering och astma under småbarnsåren. I en subgrupp har även korta fettsyror i avföringsprov samt eventuell skyddande effekt av sekretoriskt IgA i saliv i relation till allergiutveckling studerats. </p>

<p>Studien är en prospektiv födelsekohort med alla barn födda under perioden februari 1996 till jan 1997 vid Östersunds sjukhus, totalt 1228 barn. Vid födelsen svarade 857 föräldrar på enkät med frågor om omgivningsfaktorer, rökning, husdjur och allergiska symtom hos föräldrarna Vid ett års ålder blev samtliga barn inbjudna till uppföljning med pricktest och enkät rörande amning, infektioner, antibiotikabehandlingar, förändringar i hemförhållanden och allergiska symptom hos barnet där1040 (85%) barn deltog. Vid 4 år inbjöds till ny uppföljning med enkät och prick test där 736 barn (60%) svarade på enkät och 817 (67%) deltog i pricktest vid både 1 och 4 års ålder. Vid 1 år erbjöds en subgrupp med 71 pricktestpositiva barn (kvaddel >=3mm), 72 barn med negative pricktest men kvaddel >1mm och 148 ålders matchade barn med negativ pricktest (alla kvaddlar <1mm) att delta i läkarundersökning och samtidigt lämna blod (n=254), saliv(n=279) och faeces (n=139) för analys. Vid fyra års ålder accepterade 236/291 (81%) uppföljning med pricktest, frågeformulär och 53 barn lämnade avföringsprov. </p>

<p>Antalet pricktestpositiva barn fördubblades mellan 1 år (7%) och 4 års (13%) ålder och 4,5% var pricktestpositiva vid båda undersökningarna. Sensibilisering ökade kraftigt risken för astma. Hundar i hemmet under första levnadsåret var associerat med minskad risk för astma och sensibilisering mot pollen och vid 4 års ålder. Moderns astma hade starkt samband med astma medan båda föräldrarnas hösnuva utgjorde riskfaktorer för sensibilisering mot inhalationsallergener vid 4 års ålder. Tidigt debuterande övergående astma var associerat med hund i hemmet under första levnadsåret men bara hos barn med hereditet för astma.</p>

<p>Allergiska 1 åriga barn hade lägre koncentration av korta fettsyrorna (SCFAs) propion-, i-smör-, smör-, i-valerian- och valerian- syra jämfört med icke allergiska barn. Faeces SCFA från 1 åriga barn kunde inte förutse sensibilisering vid 4 års ålder men låga nivåer av i-smör-, i-valerian och valerian-syra uppvisade ett samband med rapporterad födoämnesallergi vid 4 års ålder. De förändringar i SCFAs som man kunde se mellan 1 och 4 års ålder var endast observerade bland icke allergiska barn. Ättiksyra (p<0.01) och propionsyra (p<0.01) sjönk från ett till fyra års ålder medan valeriansyra (p<0.001), dvs förskjutning mot fettsyror med ökat antal kolatomer som ett tecken till mer mogen tarmflora. Barn med äldre syskon hade högre nivå valeriansyra jämfört med de som var enda barnet. </p>

<p>Total IgA i saliv uppvisade inte något samband med sensibilisering eller astma vid vare sig 1 eller 4 års ålder medan däremot höga nivåer av sekretoriskt IgA (SigA) i saliv (övre kvartilen) hos sensibiliserade barn skyddade mot astmasymtom. Barn med positiv pricktest både vid 1 och 4 års ålder uppvisade lägre SIgA hos de barn som utvecklade astma jämfört med de friska barnen och ingen av 9 barn med hög nivå av SigA utvecklade astma jämfört med 10 barn av de 20 som hade lägre nivåer. Äldre syskon, fler än tre infektioner under spädbarnsårat, minst en rökande förälder och manligt kön uppvisade ett samband med högt totalt IgA och SIgA.</p>

<p>Sammanfattning Pälsdjur i hemmet under spädbarnsårat förefaller ge ett viss skydd mot astma och sensibilisering för pollen vid 4 års ålder. Det finns en skillnad i sammansättningen av korta fettsyror i faeces mellan allergiska och icke allergiska barn både vid 1 och 4 års ålder vilket indikerar skillnad i sammansättningen av tarmfloran med möjlig långsammare mognad av tarmfloran hos allergiska barn. Höga nivåer av SIgA i saliv vid ett års ålder skyddar sensibiliserade barn mot utveckling av astma tre år senare. </p>
</text>
</div>

</div>
<div class="row margintop5">
    <div class="col-md-4"></div>
  <div class="col-md-4">
 <img id="allergi" src="img/allergi.png">
 </div>
     <div class="col-md-4"></div>
</div>
